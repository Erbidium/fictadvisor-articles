---
title: Особливості дистанційного подання документів
author: Відділ гайдів, @hil_alice, @polinashelestt
---

![телеграфособдист.png](https://telegra.ph/file/e93ae3214314b02656aae.png)

## **Особливості дистанційного подання документів**

Після прийняття рішення Приймальною комісією КПІ щодо рекомендацій до зарахування, вступники мають подати свої документи та укласти договір про навчання, щоб стати повноправними студентами. Однак, у вас є можливість обрати один із варіантів: приїхати та особисто подати всі оригінали, надіслати їх поштою або відправити їх в електронному вигляді прямо з дому. Саме про особливості третього варіанту ми і поговоримо далі.


## **Яким чином відбувається електронне подання документів?**

Загалом, процес нескладний, не вимагає особливих навичок та знань. По часу можна вкластися в годину, якщо всі документи на руках.

Для цього:

- отримайте файловий або хмарний кваліфікований електронний підпис (КЕП), детальніше в [цьому](https://telegra.ph/obtaining-digital-signature-from-privatbank-11-11) гайді.
- підготуйте скани або фото високої якості, а також файли всіх потрібних документів для вступу (їх перелік [за посиланням](https://pk.kpi.ua/zayava-docs/)). Деякі з них ви маєте заповнити самостійно (наприклад, пріоритетність ОП);
- користуючись [порталом Дія](https://sign.diia.gov.ua/) і щойно створеним ключем, підпишіть всі документи електронним підписом;
- надішліть весь пакет документів на електронну адресу Приймальної комісії: [pkkpiua.doc@gmail.com.](mailto:pkkpiua.doc@gmail.com)

Більш детально про кожний з етапів, а також інструкції по створенню ключів і підписанню документів ви знайдете за посиланням ([Подання оригіналів документів – ПРИЙМАЛЬНА КОМІСІЯ КПІ)](https://pk.kpi.ua/originals/).

Подання документів у такий спосіб дуже зручне, адже не потрібно нікуди їхати, та все ж при цьому є деякі моменти, на які варто звернути увагу.

## **Особливості процесу, або просто FAQ**

***Чи потрібно подавати оригінали документів?***

Так, паперові оригінали документів необхідно подати протягом **3 місяців** від початку навчання. 

Інакше, якщо оригінали не будуть подані до кінця зазначеного терміну, вас відрахують.

***В якому вигляді відправляти підписані документи?***

Після підписання документів завантажуються файли з особливим розширенням (.p7s, .pdf, .xml, .zip). Якщо вам захочеться його відкрити, то ваш редактор його не розпізнає. Не лякайтесь, все так і має бути! Не треба нічого робити з цими файлами, перевірити підпис ви зможете [за посиланням](https://sign.diia.gov.ua/verify). Документи надсилаєте в такому вигляді:

![Як мають виглядати прикріплені до листа документи](https://telegra.ph/file/cef9c7c4fa6fbc069c498.png)
Як мають виглядати прикріплені до листа документи

***Чи потрібні документи, не зазначені у переліку?***

Насправді при електронному поданні потрібно прикласти, як видно на малюнку вище, два документи, які не зазначені у переліку, а саме Заяву на Вступ та Пріоритетність ОП (якщо у вас декілька спеціальностей). Заява має бути завантажена з ЄДЕБО після рекомендації на вступ, а пустий бланк для Пріоритетності потрібно запросити у відбіркової комісії вашого факультету/інституту для конкретної спеціальності.

***Як зрозуміти, що мої документи отримали?***

Якщо ви сподіваєтесь, що вам напишуть із тієї сторони, то ви помиляєтесь :) Єдина річ, яка допоможе зрозуміти, чи дійшли ваші документи — це чудовий зелененький плюсик в табличці ЄДЕБО, а саме колонка ОД (отримані документи).

![2.png](https://telegra.ph/file/443ab7b0d68ca691fed8f.png)

Попередження: після надсилання документів він з’явиться не одразу, минулого року на це знадобилась доба. В будь-якому випадку, не панікуйте — почекайте 2 дні, а потім пишіть у [бот Приймальної комісії](https://t.me/pk_kpibot) зі скаргами))

Свої питання залишай нам через бота Студради КПІ — [@suggestSRbot](https://t.me/suggestSRbot) або [в чаті](https://t.me/abitkpi) з іншими абітурієнтами та досвідченими волонтерами.
Ще більше інформації, гайдів та можливостей — [Абітурієнт КПІ](https://t.me/hochu_v_kpi)
