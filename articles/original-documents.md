---
title: Подання документів для вступу на бюджет
author: Відділ гайдів, @coffeewithsmth
---

![babki.png](https://imgur.com/a/TE5ZOMk)

Щоб вважати себе повноправним студентом закладу вищої освіти, необхідно подати документи та підписати договір про навчання. В цьому гайді розкажемо, як і якими способами подати документи до КПІ, та відповімо на часті питання під час подання оригіналів.

## Необхідні документи

![Untitled](https://s3-us-west-2.amazonaws.com/secure.notion-static.com/587952af-20c6-4248-9a9e-bee8d8a65c67/Untitled.png)

## Подання документів

Для вступу на бюджетне місце маєш принести документи з **29 серпня по 2 вересня**. Щоб подати документи, можна обрати один з двох шляхів: очне (офлайн) подання або електронне (дистанційне). 

### Щоб подати документи очно:

- підготуй зазначені в пункті вище необхідні документи;

> Уточнення щодо фото 3х4: бажано їх завчасно розрізати, підписати своїм ПІБ на задній частині та скласти у папку/конверт, щоб не загубити. Це дозволить зекономити трохи часу на прийомі документів.
> 

> Уточнення щодо конвертів: їх **має** бути 2 і вони **повинні** містити зворотну адресу (з поштовим індексом) та наліплені марки.
> 
- принеси оригінали до Відбіркової комісії ФІОТ. Вона знаходиться у 18 корпусі, аудиторія 310 та 339 за адресою вул. Політехнічна, 41, (під час вступу будуть висіти стрілочки на стінах, які допоможуть зорієнтуватися); Відбіркова комісія працює з 10:00 до 17:00, точний графік опублікуємо ближче до подання;
- підпиши договір про навчання.

### Щоб подати документи електронно за допомогою кваліфікованого електронного підпису:

- отримай файловий або хмарний кваліфікований електронний підпис (КЕП), детальніше в [цьому](https://telegra.ph/obtaining-digital-signature-from-privatbank-11-11) гайді;
- підготуй скани або фото високої якості, а також файли всіх потрібних документів для вступу (перелік в минулому пункті). Для вступу на 121 та 126 **обов’язково** заповни пріоритетку, яку можеш отримати в [боті Відбіркової комісії ФІОТ](https://t.me/fiot_help_bot);
- користуючись [порталом Дія](https://sign.diia.gov.ua/) і щойно створеним ключем, підпиши всі документи електронним підписом;
- надішли весь пакет документів на електронну адресу Приймальної комісії: [pkkpiua.doc@gmail.com](mailto:pkkpiua.doc@gmail.com);
- отримай від Відбіркової комісії ФІОТ бланк договору про навчання, заповни його, підпиши КЕПом (якщо немає 18 — попроси підписати батьків) та відправ на пошту ВК ФІОТ.

*Про особливості електронної подачі документів читай [в цьому гайді](https://telegra.ph/Osoblivostі-distancіjnogo-podannya-dokumentіv-07-26).*

**Важливо:** протягом 3 місяців після вступу **необхідно занести оригінали** до університету, якщо цього не зробити, тебе буде відраховано. У випадку, якщо ти не можеш занести свої документи самостійно, їх може принести нотаріально завірена особа.

### **Якщо належиш до абітурієнтів, які мають спеціальні умови для вступу:**

**Квота-2:** подання документів здійснюється **з 17 до 20 серпня до 10:00** за адресою вул. Політехнічна, 41 (18 корпус), ауд. 339. 

**Квота-1:** вступ відбувається на загальних умовах.

Подробиці можеш дізнатися за [посиланням](https://pk.kpi.ua/faq/). Якщо в тебе виникають питання, без вагань пиши в бот [Відбіркової комісії ФІОТ](https://t.me/fiot_help_bot) або в [чат абітурієнтів ФІОТ](https://t.me/abit_fict).

# Відповіді на часті запитання

### Навіщо потрібні конверти? Якими вони мають бути?

Конверти потрібні для розсилки повідомлень про вступ. Підходить будь-який конверт із наліпленою чи надрукованою маркою для листів по Україні (Краще формату А5-А6) та зворотною адресою (місце, куди КПІ має надіслати лист). Конверти з марками можна купити у відділенні Укрпошті.

### Якщо я не бажаю навчатись за тією спеціальністю, на яку рекомендований, я можу не подавати оригінали?

Так, але тоді в тебе більше не буде можливості навчатися за кошти держави, тільки за кошти фізичних та/або юридичних осіб.

### Як отримати рекомендацію на навчання за кошти фізичних та юридичних осіб (контракт)?

Допуск до участі на місця за кошти фізичних та/або юридичних осіб отримаєш після закінчення прийому оригіналів на бюджет. Після цього принось документи на омріяні конкурсні пропозиції та бери участь в конкурсі на контракті місця. Є можливість занести оригінали на одну конкурсну пропозицію і завірені копії на іншу.

### Я забув вдома/не отримав оригінал одного чи кількох документів / сам документ. Що робити?

Написати розписку на місці, що довезеш оригінал до відбіркової комісії у визначений термін. Якщо не надаєш вчасно оригінал або інший документ, це може стати причиною для вилучення з участі в конкурсі.

### Чи потрібна присутність батьків під час подання оригіналів документів?

Ні, подання документів – твій особистий вибір, присутність батьків не потрібна. Проте якщо тобі немає 18, батьки (або інша законна особа-представник, можна навіть старшого брата чи сестру) мають поставити свій підпис на договорі (фактично це міг зробити вступник самостійно) та вказати паспортні дані, ІНП, місце реєстрації, контакти, тощо

### Чи потрібно підтверджувати свою згоду навчатись, якщо мене зарахували?

Подання тобою оригіналів документів, підписання договору (та оплата для контрактників) і є твоєю згодою на навчання.

### Чи можна відправити оригінали документів звичайною поштою?

Ні, у цьому році така опція подання документів не передбачена.

### Як підписуватиметься договір, якщо я надіслав документи електронно?

За інформацією від Приймальної комісії КПІ, тобі надішлють бланк договору, який ти заповниш і підпишеш кваліфікованим електронним підписом (КЕПом). Далі ти його надішлеш на пошту ПК КПІ.