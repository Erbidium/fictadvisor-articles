---
title: Гайд про кадровий склад та структуру університету
author: Відділ гайдів, @hoshion
---

![Структура універу.png](https://telegra.ph/file/e0d7feaabf7abb9031e06.png)

Після того як ми трошки розібралися з поняттям вищої освіти, давайте дізнаємося, що таке ЗВО, або Університет у випадку КПІ.

> **Університет**, або **ЗВО** (заклад вищої освіти), або **ВНЗ** (вищий навчальний заклад, калька з російської) — це такий вид установи, який діє згідно з виданою ліцензію на провадження освітньої діяльності на певних рівнях вищої освіти. Проводить наукову, інноваційну та науково-технічну діяльність.
> 

Тепер зрозуміло, що КПІ - це ЗВО, причому він є державним (тобто підпорядковується Міністерству освіти і науки), а також має технічне спрямування.

Для того, щоб університет ефективно працював, потрібно делегувати обов’язки. Саме з такою метою створені структурні підрозділи університету: факультети, катедри, інститути, філії, бібліотеки, тощо.

Насправді, навіть не кожен студент знає відмінності між факультетом й інститутом :)
Простими словами:

> **Факультет** — основний організаційний і навчально-науковий структурний підрозділ, об’єднання споріднених спеціальностей, разом з ними науково-педагогічних працівників та студентів. На факультеті має бути не менше трьох катедр та/або лабораторій, які забезпечують підготовку не менше 200 здобувачів вищої освіти денної форми навчання. Факультет провадить освітню та наукову діяльність.
> 

> **Навчально-науковий інститут** — це майже факультет, який, враховуючи вищезгадане, включає науково-дослідні центри та експериментальні лабораторії, які проводять наукові дослідження. На відміну від факультету, інститут не має вимог щодо кількості катедр, професорів, студентів і т.д., тобто є більш вільним, ніж факультет.
> 

Ви, як звичайний студент, цю відмінність майже не відчуєте. Але якщо ваша кар’єра пов’язана з науковими дослідженнями та відкриттями, інститут надасть більше можливостей для підтримки ваших амбіційних задумів і ідей.

Як потенційний студент в IT-сфері, ви проглядали різні варіанти в КПІ, і з 90% шансом мали змогу прочитати такі абревіатури, як ФІОТ, ІПСА, ІАТЕ, ФПМ та інше. Саме це і є факультетами та інститутами. В нашому випадку:

> [**ФІОТ**](https://fiot.kpi.ua/) — це Факультет Інформатики та Обчислювальної Техніки, налічує 3 катедри (ОТ, ІПІ та ІСТ), більше 3,5 тисяч студентів та близько 100 викладачів, готує здобувачів вищої освіти за 3 спеціальностями (121, 123 та 126), 6 освітніми програмами (сумарно) та 3 ступенями вищої освіти (бакалавр, магістр та доктор філософії)
> 

Так, так - дуже багато ще не вивчених слів, до яких ми дійдемо трохи згодом!

Зрозуміло, що поняття факультет є занадто широким для того, щоб конкретизувати освітній напрямок, тому існує інший, більш фундаментальний і конкретний підрозділ:

> **Катедра** — це **базовий** структурний підрозділ ЗВО, який провадить освітню, методичну та наукову діяльність за певною спеціальністю чи міжгалузевою групою спеціальностей, до складу якого входить не менше 5 науково-педагогічних працівників, і 3 з них мають науковий ступінь чи вчене звання.
> 

Всі викладачі на факультеті закріплені за **однією** конкретною катедрою, тому після вибору освітньої програми у вас на профільних предметах будуть викладачі тільки з цієї катедри (крім вибіркових дисциплін, про що пізніше).

ФІОТ має 3 катедри:

- [Катедра ІПІ](https://ipi.kpi.ua) — Інформатики та Програмної інженерії
- [Катедра ОТ](http://comsys.kpi.ua) — Обчислювальної техніки
- [Катедра ІСТ](https://ist.kpi.ua) — Інформаційних систем та технологій

Вибір катедри дуже рідко впливає на вашу майбутню сферу діяльності, оскільки багато предметів є спільними і базовими для будь-якого з напрямків. Нерідко випусники мають не той набір профільних навичок, які прописані в вашій освітній програмі, оскільки велику роль грають вибіркові предмети (які складають 25% від усього навчального плану)

Ось такою є вертикальна структура ЗВО (і КПІ також). Існують й інші структурні підрозділи, але ви навряд чи з ними зустрінетесь.

![Кадровий склад.png](https://telegra.ph/file/156d8e284f1f8b933e9ba.png)

Під час навчання в університеті вам доведеться почути дуже багато назв працівників, з якими ви ще не зустрічалися раніше — це, наприклад, ректор, декан, зав. кафедри, асистент, тощо. Зараз ми познайомимося з більшістю з них і саме людьми, які їх займають. 

*Дуже раджу запам’ятати хоча б прізвища!*

За кожним структурним підрозділом закріплена **управлінська посада** та **орган, який займається управлінською діяльністю:**

![верхівка кпі.png](https://telegra.ph/file/9b0469f9ffb63a27c5567.png)

> **Ректорат** — адміністративно-навчальне управління закладу вищої освіти.
> 

В той ще час:

> **Ректор** — керівник закладу вищої освіти, якому підпорядковується ректорат.
> 

Ректором КПІ є [Згуровський Михайло Захарович](https://uk.wikipedia.org/wiki/Згуровський_Михайло_Захарович) — працює на посаді ще з 1992 року!

> **Проректор** — заступник ректора ЗВО з якого-небудь напряму роботи.
> 

Розрізняють таких проректорів:

- Перший проректор — “права рука” ректора
- Проректор з різних напрямів: навчально-методичної, наукової, адміністративної, міжнародної, виховної робіт, тощо

В КПІ проректорами є:

- [Якименко Юрій Іванович](https://kpi.ua/yakymenko) — перший проректор
- [Мельниченко Анатолій Анатолійович](https://kpi.ua/melnychenko) — навчально-методична робота
- [Пасічник Віталій Анатолійович](https://kpi.ua/pasichnyk) — наукова робота
- [Сидоренко Сергій Іванович](https://kpi.ua/sidorenko) — міжнародні зв’язки
- [Семінська Наталія Валеріївна](https://kpi.ua/seminska) — навчально-виховна робота (напевно, Наталія Валеріївна зустрічатиметься найчастіше з усіх проректорів КПІ, її прізвище можна запам’ятати)
- [Кондратюк Вадим Анатолійович](https://kpi.ua/kondratiuk_v) — адміністративна робота

Ректор, проректори, деякі директори входять **до складу** ректорату і займаються головною управлінською діяльністю. З-поміж деяких директорів можна згадати таких:

- Субботіна Людмила Григорівна — головний бухгалтер
- Іщенко Олександр Анатолійович — директор студмістечка
- Бруй Оксана Миколаївна — директор Науково-технічної бібліотеки імені Г.І. Денисенка

Також до ректорату входять і інші органи, такі як:

> **Вчена рада** — 75% працівників та 10% студентів (разом трошки менше 200 осіб), розглядає найважливіші питання університету. Очолює Вчену раду КПІ [Ільченко Михайло Юхимович](https://kpi.ua/ilchenko).
> 

> **Методична рада** — керівництво навчально-методичною роботою КПІ. Більш просто, вона займається освітнім процесом.
> 

> **Наглядова рада** — контроль за діяльністю університету, створює звіти, слідкує за фінансами і тд.
> 

Та департаменти різних напрямків.

![верхівка фіоту.png](https://telegra.ph/file/320a957b3370dcca074a6.png)

> **Деканат** — орган керування роботою факультету в вищих навчальних закладах.
> 

В свою чергу:

> **Декан** — керівник факультету, якому підпорядковується деканат, обирається строком на 5 років.
> 

Наразі виконуючим обов’язки декана ФІОТу є [Корнага Ярослав Ігорович](https://fiot.kpi.ua/?page_id=1504)

В його підпорядкуванні є різні заступники, а саме:

- *Шимкович Володимир Миколайович* — перший заступник декана, катедра ІСТ;
- *Солдатова Марія Олександрівна* — навчально-виховна робота, катедра ІПІ;
- *Халус Олена Андріївна* — навчально-організаційна робота, катедра ІПІ;
- *Клименко Ірина Анатоліївна* — соціальна робота, катедра ОТ;
- *Волокита Артем Миколайович* — перспективний розвиток та відповідальний за поселення в гуртожитки, катедра ОТ;
- *Павлов Валерій Георгійович* — відповідальний за роботу з іноземними студентами, катедра ОТ.

З цих прізвищ частіше за все ви почуєте про Халус.

Дуже важлива жіночка з деканату: **Хоменко Віра Петрівна**. Її ім’я ви будете чути частіше за всіх, оскільки вона допомагає студентам більше всього.

> **Завідувач катедри** — керівник катедри, обирається строком на 7 років.
> 

Завідувачами катедр ФІОТу є:

- Стіренко Сергій Григорович — катедра ОТ
- Ролік Олександр Іванович — катедра ІСТ
- Жаріков Едуард Вячеславович — катедра ІПІ

![Викладацький склад.png](https://telegra.ph/file/e5d6775a86db31d320e08.png)

Існує ієрархія серед працівників університету, яка залежить від вченого звання, наукового ступеня, стажу роботи в закладах вищої освіти та інших критеріїв. Загалом, можна визначити наступні посади науково-педагогічних працівників:

- Професор
- Доцент
- Старший викладач
- Викладач
- Асистент

Заклад вищої освіти самостійно обирає критерії, за якими можна працювати на цих посадах. Частіше за все, професори мають звання доктора наук; доценти - кандидата наук; старші викладачі, викладачі та асистенти - вищу освіту ступеня Магістра або кандидати наук в певній спеціалізації. 

Щодо бачення цих посад як студента, можна сказати таке: чим вище посада, тим старший викладач. Асистентами працюють люди до 30 років, професорами - майже всі, хто старше 45.
