---
title: 121 кафедра ОТ
author: Студенти 121 ОТ
---

![](https://telegra.ph/file/f284e0c3fab54d16419bd.png)

Інженерія програмного забезпечення, кафедра Обчислювальної Техніки. Звучить круто, так? Зараз ми розберемося, що собою являє найстаріша кафедра ФІОТу та як тут навчають.

Офіційна назва освітньої програми — *Інженерія програмного забезпечення компʼютерних систем* (*Computer Systems Software Engineering*). Повна схема програми по семестрам на картинці нижче:

![OT 121.png](https://telegra.ph/file/a5beecde70839aa3a917b.png)

![OT 121.png](https://telegra.ph/file/163d884efce065f6314f1.png)

![OT 121.png](https://telegra.ph/file/8e5ee4655268349d2ab6f.png)

Загалом можна відзначити дещо “хардовий” акцент програми. Тут обовʼязкові два семестри компʼютерних мереж, є декілька предметів, пов’язаних з низькорівневим програмуванням. Однак це не можна назвати головним напрямом, оскільки також є геймдев, штучний інтелект, кіббез тощо.

Кількість вибіркових предметів класична, вони починаються з 2 курсу, найбільше їх на 3 році навчання і на 4-му майже всі предмети вже є вибірковими. Обирати можна предмети з усього факультету. Детальніше про це ми ще поговоримо далі.

Загалом на 121 ОТ відчувається дивний мікс майбутнього і минулого. Тут є класні викладачі-зірки індустрії, а також люди, що буквально бачили її становлення від самих початків. 

## 1 курс

![Untitled](https://telegra.ph/file/534dac826e7beb5e74d51.png)

На першому курсі тебе може чекати віддчуття на кшталт: “Це не зовсім те, чого я очікував”, — і для когось це розчарування, а для когось — приємний сюрприз. Перший місяць навчання  здаватиметься незвичним (особливо при очному режимі), оскільки шкільні уроки зовсім не схожі на пари в університеті. На щастя, тобі допомагатимуть студкуратори, які будуть піклуватися про твою групу майже весь перший курс та дадуть відповідь на більшість запитань.

Якщо говорити про предмети, то перший курс не дуже відрізняється від інших спеціальностей. 70% дисциплін — гуманітарні та математичні, інші — технічного спрямування. Не дивлячись на це, перший курс — **найскладніший**.


Непрофільні предмети на нашій ОП майже не відрізняються від інших спеціальностей ФІОТу, але ми б хотіли звернути увагу на деякі з них:

![Untitled](https://telegra.ph/file/8a130213a6598f3cee16c.png)

*Іноземна мова* — не потрібно пояснювати про що цей предмет, але хотілося б зробити певне зауваження. Якщо ти вважаєш, що тебе навчать англійської мови або ти матимеш змогу підтримувати її рівень завдяки цьому предмету — можеш сміливо відкинути всі ці думки. Дисципліна викладається тільки 1 раз на тиждень, і цього зовсім недостатньо для таких задумів. Предмет можна закрити міжнародними сертифікатами (IELTS, TOEFL тощо). Також, якщо ти знаєш іншу мову, крім англійської, КПІ надає можливість вивчати французьку та німецьку.

![Untitled](https://telegra.ph/file/9213e604a8cd01ff150eb.png)

*Математичний аналіз і лінійна алгебра та аналітична геометрія* — базовий курс математики в університеті, який часто називають *Вищою математикою* (іноді з додатковими предметами). На 121 спеціальності в КПІ - це різні предмети, які частіше за все мають різних викладачів, вимоги, тип заліку і т. д.. Тебе навчать розв’язувати похідні, границі та інтеграли; матриці; працювати з плоскими і об’ємними фігурами, яких ти ще не вивчав у школі.  

![Untitled](https://telegra.ph/file/b5139c927d25f1b5ab6a3.png)

*Комп’ютерна дискретна математика.* Певною мірою, предмет розширить вашу свідомість і покаже, що математика не є тою, якою ти вивчав її в школі. Булева алгебра, теорія ґраток, множин і графів — цікаво і незвичайно, правда? Тебе також навчать базовим принципам роботи процессорів, які є необхідними для майбутнього інженера своєї справи. На катедрі ОТ цей предмет викладають [Сергієнко А. М.](https://t.me/analyticsFICT/989) та [Молчанова А. А.](https://t.me/analyticsFICT/961)

![Untitled](https://telegra.ph/file/2015686a82fd16b17824c.png)

*Алгоритми та структури даних* — один із базових предметів, якщо ти повний новачок в сфері програмування. Тебе навчать застосовувати структури даних (графи, масиви, бінарні дерева тощо) і методи, які допомагають з ними працювати. Багато студентів вважають цей предмет неважливим або навіть непотрібним, але він досить важливий при проходженні співбесід і його цінність зростає із плином вашої карʼєри. Предмет читає [Молчанова А. А.](https://t.me/analyticsFICT/961)

![Untitled](https://telegra.ph/file/6c47454626efc69441411.png)

*Основи комп’ютерних систем і мереж* — **один з найновіших предметів на освітніх програмах 121 спеціальності на ФІОТ. Катедра ОТ фактично не була готова до нього в 2021 році, тому перший курс було приєднано до предмету “Мережі і мережні інформаційні технології”, тож говорити про те, якою дисципліна буде у наступні роки, неможливо. Тут тебе учитимуть основам роботи з мережами (IP-адреси, маршрутизація, порти, HTTP-сервери) та Linux. Це один з **найпрактичніших** предметів після основ програмування (особливо якщо ти плануєш бути Back-end розробником). Цей предмет в 2021 році викладали [Роковий О. П.](https://t.me/analyticsFICT/629) та [Алєнін О. І.](https://t.me/analyticsFICT/577)

![Untitled](https://telegra.ph/file/612bde291b26d0515c78b.png)

*Основи програмування* — найголовніший предмет 1 курсу. Це саме те, за чим приходять більшість абітурієнтів. На ньому ти навчишся створювати перші свої програми на JavaScript, працюватимеш з циклами, умовними операторами, змінними. Цей предмет викладає [Шемсединов Т. Г.](https://t.me/analyticsFICT/996) і тут є один нюанс: курс у нього складається з відеолекцій на YouTube і практичних задач на GitHub. При цьому, викладач майже не взаємодіє зі студентами і не змушує їх вчитися. Самі по собі його лекції допоможуть вам вивчити паттерни проектування, асинхронні функції, ООП та освоїти JavaScript на дуже глибокому рівні. Однак потрібно запастися витримкою і терпінням, щоб змусити себе до навчання самостійно.

Щоб ви краще зрозуміли як пройшло навчання у студентів, які вступили на 121 ОТ, радимо переглянути [канал відгуків](https://t.me/ot121responses).

## Cтарші курси

![Untitled](https://telegra.ph/file/e15bb9b0b7a3cf91ed7bd.png)

Після першого курсу збільшиться роль профільних предметів — почнеться викладання конкретних сфер роботи програміста. Вчитися стане легше, проте повністю розслабитися не вийде — на другому курсі з твоїми нервами пограється Марковський (про якого трохи згодом), також буде семестр із специфічним предметом по мові асемблера. Ну і Шемсединов викладатиме перші 3 курси. Вистачатиме і чудових предметів, наприклад на другому курсі буде предмет-солянка із вивченням багатьох сучасних систем розробки програм.

Також з другого курсу ти зможеш обрати собі майже половину профільних предметів (загалом за всі курси аж 16). Це досить крута річ, що дозволить обрати свій напрям, спробувати себе у різних сферах чи отримати огляд цікавих тобі технологій. Однак вибір часто є хаотичним, по принципу “хто встиг, той і взяв”, де серед десятків предметів по справжньому затребуваними є лише кільканадцять, тому часто доводиться обирати найменше зло.

На останньому курсі буде вже доволі легко, більшість предметів — вибіркові, викладають легкі і часто круті викладачі. Написання дипломної роботи дуже сильно залежить від керівника, але кафедра ставиться лояльно до студентів і незахистів дуже мало.

Загалом, ОТ **дає можливість самому вивчити те, що тобі подобається**, адже навантаження тут досить низьке. Проте, тут також легко і розлінитись, забити на навчання програмуванню і т.д.  

## Складність навчання

![Untitled](https://telegra.ph/file/5d43f81f36463a518b6cf.png)

На додаткову сесію майже не відправляють. Частіше всього - на першому курсі й на гуманітарних предметах, але на допках рідко душать і відраховують.

Складність навчання поступово зменшується з кожним курсом; викладачів, які піклуються про вашу старанність та навчання стає менше і твій шанс працювати, разом з суміщанням навчання, збільшується.

Порівняно з іншими кафедрами, на 121 ОТ легко (не плутати зі 123 ОТ!) вчитися. Щоб вийти на підвищену стипендію доведеться постаратися, але закривати предмети на мінімум чи навіть на звичайну стипендію не складно. Також, у тебе скоріше за все буде достатньо часу на дозвілля та саморозвиток.

## Work & Study

![Untitled](https://telegra.ph/file/b91391d0b8cd364a51435.png)

Працювати за спеціальністю паралельно з навчанням цілком можливо, проте є декілька пересторог:

1. Працювати на 1 курсі буде складно, університетське навантаження буде високим;
2. На 2 курсі працювати *можливо*, але для цього потрібно шарити більше, ніж дає універ;
3. Із 3 курсу можна працювати без особливих проблем;
4. Більшості викладачів все одно, чи працюєш ти - *поблажок не буде*, тому лабораторні доведеться робити вечорами;
5. Поєднувати очне навчання та роботу в офісі важко - пари доведеться пропускати.

Зрозуміло, що університет потрібен для того, щоб потім працювати програмістом. Проте спішити іти на роботу не варто — студентство це той період, коли у тебе достатньо енергії, щоб вчити декілька технологій водночас, по вечорам ходити на Поляну, а вранці ще й вставати на пари.

## **Чого очікувати?**

![Untitled](https://telegra.ph/file/019401ee03a68c664ae39.png)

*Чи зроблять тут з тебе програміста?*
**Ні**, це особисто **твої старання** (як і в будь-якому навчанні).

*Чи зароблятимеш ти 5000$ після вступу сюди?*
**Ні**, це особисто **твій успіх.**

*Чи буде тобі складно тут?*
В 90% **ні**, окрім певних специфічних викладачів.

*Чи отримаєш ти тут ґрунтовні знання, яких вистачить для працевлаштування?* 
На жаль, знань з університету вам **навряд чи** вистачить, щоб знайти першу роботу, оскільки матеріал університету не встигає оновлюватися і бути актуальним.

*Чи дадуть тобі можливість саморозвиватися і займатися самоосвітою?*
**Так**, через лояльність викладачів та мале завантаження. Більшість студентів на катедрі ОТ працюють з 2-3 курсу, відвідують курси компаній, читають професійну літературу тощо.

*Чи закладуть тобі основи і покажуть напрямки розвитку?*
**Так**, освітня програма багатогранна (не враховуючи наявності вибірковості), ти ознайомишся з найрізноманітнишими сферами в IT-індустрії, відкриєш для себе багато нового і, напевно, знайдеш свій шлях.

Цей гайд, як і будь-який інший, ніколи в повному обсязі не розповість тобі всі переваги і недоліки освітньої програми, ми даємо лиш суб’єктивну оцінку нашої дійсності. Якщо ти прийшов тільки за знаннями і освітою - не варто гаяти 4 роки свого часу. Якщо для тебе важлива комунікація, зв’язки, сильне і професійне ком’юніті людей вашого фаху - це місце для тебе. Ти ніколи не залишишся на самоті зі своїми проблеми і тобі точно допоможуть.

## Викладачі-легенди ОТ

На ОТ велику роль грає викладач, а не його предмет. Тут є як круті спеціалісти, так і не зовсім адекватні кадри. До багатьох з них треба мати особливий підхід, або ж особливий світогляд. Нижче ми представимо найбільш визначних викладачів ОТ.

### Шемсединов Тимур Гафарович

![Фото](https://telegra.ph/file/7c870293793b58323e086.png)

У вузьких колах Тимура Гафаровича (також називають Шемс) знають як провідного JavaScript спеціаліста, який орієнтується на Node.js. На нашій спеціальності Шемсединов викладає наступні предмети: Основи програмування, Компоненти програмної інженерії та вибіркову дисципліну Back-end розробка на Node.JS. З вами цей викладач проведе 3 роки ~~(якщо його не звільнять).~~

Чому він такий відомий? Тому що він **не викладає ці предмети :**) Його лекції містяться на [YouTube-каналі](https://www.youtube.com/c/TimurShemsedinov) (можете ознайомитися з ними). Курсові, практичні, заліки та екзамени він проводить дуже специфічно. У нього нема жодних вимог щодо того як і що розробляти і перевірятиме він теж не надто ретельно.

Не зважаючи на зазначені недоліки, Тимур Гафарович не душить своїм предметом, дає свободу вчитися, йому не потрібне текстове оформлення курсових (що у інших викладачів буває на 60 сторінок у Word), має чудовий матеріал на каналі і **є мемом ОТ.**

### **Марковський Олександр Петрович**

![Фото](https://telegra.ph/file/3dd992a517184c5e23028.png)

Це надзвичайно своєрідний та колоритний [викладач](https://t.me/analyticsFICT/648). Дехто вважає, що його методи викладання жахливі, дискримінаційні і дуже стресові. Інші, навпаки, відзначають, що Олександр Петрович уміє подати складні теми нестандартно, з гумором і без нудної теорії.

Марковський на лекціях майже не звертається до літератури, натомість розказує вибіркові теми самостійно з власними комічними прикладами (*”Ви бачили колись метро? Може, по телевізору?”).* Часто на парах відбувається повний цирк з “виборами жениха”, рванням студентських конспектів, викликанням на задачі людей у червоному чи з бородою тощо. 

Можете самі подивитися на це дійство на YouTube: [1](https://youtu.be/8YuW51G1tE8), [2](https://youtu.be/QpMXHsNq2WM), [3](https://youtu.be/RG2TpW57pFI).

Раніше в Марковського також була фішка з мінус-балами. Це коли за правильне рішення задачі ви отримуєте, наприклад, +10 балів, а за неправильне — -2. Але в останні роки він відходить від цього підходу.

### **Павлов Валерій Георгійович**

![Фото](https://telegra.ph/file/41b20cfdc28cb2df0340c.png)

Системне програмування з Павловим В. Г. — це ще один болючий для багатьох студентів предмет. Викладач принциповий до абсолюту, виконувати лабораторні можна лише на MASM32 (мова Асемблеру, розроблена Microsoft спеціально для Windows) і MASM16 (те саме, але ще для MS-DOS), умови лабораторних ви повністю дізнаєтеся лише після того, як він вам знизить бали за помилки. І головне: **плагіат**. Павлов прискіпливо перевіряє на плагіат, причому сам код програми теж. Це іноді дозволяє визначити справжніх плагіаторів (ні, ніфіга), але в більшості випадків страждають просто випадкові студенти, у яких збіглася тривіальна назва змінної. 

Зробили всі лаби вчасно, здали, добре розібралися в предметі? Не поспішайте розслаблятися, бо за кілька днів до сесії вам може прилетіти *“Знайдено перетин рядків коду”* з людиною, яку ви не знаєте, тож *“ваша робота потребує докорінної переробки”.* До речі, він звіряє код не лише з роботами ваших одногрупників, а й з базою робіт минулих курсів, хех.

Як і багато предметів на ОТ, Системне програмування могло б бути корисним і цікавим, але насправді це просто вивчення основ програмування на MASM і полювання на “академічно недоброчесних” студентів.

## Цікаві штуки

![Untitled](https://telegra.ph/file/0c2247e65a5295b0aa852.png)

- Рівень бюрократії на ОТ нижчий, ніж на інших кафедрах. Менше викладачів вимагають оформлювати якісь там звіти по ГОСТам, вести конспекти та займатися іншими архаїзмами.
- Не просіть Марковського викладати грецькою. Just don’t do it. Δεν το χρειάζεσαι.
- Якщо нічого не зміниться, на старших ви слухатимете лекції від людей з таких компаній як GlobalLogic, Ubisoft та Google.
- Деякі викладачі бачили становлення обчислювальної техніки ще від лампових ЕОМ. Утім, часто їхні знання залишилися на тому ж рівні. Але останнім часом на кафедру приходить більше молодих викладачів.
- ОТ це найстаріша (в усіх сенсах) кафедра ФІОТ з нині існуючих.
- З усього ФІОТ, кафедра ОТ має також найстарший і найбільш популярний [мемний паблік](https://t.me/kafedra_vt) у Телеграмі. Правда, він помер :(

## Висновки

Ось такою є *Інженерія програмного забезпечення комп’ютерних систем* на катедрі *Обчислювальної Техніки ФІОТ*. Якщо у тебе залишились сумніви щодо вибору майбутньої ОП, радимо перечитати гайди, поспілкуватися зі студентами і почути їхні думки щодо навчання тут.

Бажаємо тобі бути розважливими і обрати те, що підходить найбільше (а навіть якщо ти помилишся, у тебе *майже* завжди є можливість змінити освітню программу).

Успіхів!

![r_FCSHo-UR2E-17TTUFDHL93fxrQquXwvZmC9g7Xvgo.png](https://telegra.ph/file/ef56e9b2610e0e88185cb.png)

[Гайд на 121 спеціальність ФІОТ](https://fictadvisor.com/articles/121) 

[Гайд на 121 Освітню Програму катедри ІПІ](https://fictadvisor.com/articles/121)
